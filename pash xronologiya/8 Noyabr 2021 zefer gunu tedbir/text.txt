Əziz dostlar, dəyərli soydaşlar, 
Bu gün bizim üçün ən sevincli gündür. 30 ildir Azərbaycan xalqı bu qədər sevinməmişdi. Bu sevincimizi Şəhidlərimizə, Qazilərimizə, Vətən Müharibəsi iştirakçılarına, Xalqımızın əzminə və Cənab Ali Baş Komandanımıza borcluyuq. 
06 noyabr 2021-ci il tarixdə Varşava şəhərində 8 noyabr - Zəfər Gününə həsr olunmuş konsert proqramı təşkil olunmuşdur. Tədbir Polşa Azərbaycanlıları Şurasının kordinatoru, Vrotslav Universitetinin müəllimi Ilaha Karimova aparıcılığı ilə keçib.   Dəvətimi qəbul edib tədbirdə iştirak etdiyinə görə Azərbaycan Respublikasının Polşa Respublikasındakı Fövqəladə və Səlahiyyətli səfiri Nərgiz xanım Qurbanovaya, konsert proqramının təşkil olunmasında bizə göstərdiyi dəstəyə görə isə Diasporla İş üzrə Dövlət Komitəsinin sədri Cənab Fuad Muradova öz təşəkkürümü bildirirəm. 
Tədbir barədə də sizinlə bölüşmək istəyirəm:
06 noyabr 2021-il tarixdə Polşa Respublikasının Varşava şəhərində Diasporla İş üzrə Dövlət Komitəsinin dəstəyi, Polşa Azərbaycanlıları Şurasının təşkilatçılığı ilə "8 noyabr - Zəfər Günü"nə həsr olunmuş konsert proqramı təşkil olunmuşdur. 
Konsert proqramında qonaq qismində Polşa ictimaiyyəti, Polşada yerləşən diplomatik korpus və diaspor nümayəndələri, Polşada yaşayan soydaşlarımız iştirak etmişlər. 
Tədbirin giriş hissəsində qonaqlara tərəfimdən "44 günlük Vətən Müharibəsi" zamanı baş verənlər, ermənilərin törətdiyi müharibə cinayətləri, Azərbaycanın haqq mübarizəsi və şanlı qələbəsi barədə məlumat verilmiş, Azərbaycan Respublikasının Polşa Respublikasındakı Fövqəladə və Səlahiyyətli Səfiri Nərgiz Xanım Qurbanova isə müharibədən sonrakı dövrdə baş verənlər, üçtərəfli saziş, sülh danışıqları barədə çıxış etmişdir. Konsert proqramı Fərhad Qarayusiflinin rəhbərlik etdiyi orkestrin ifa etdiyi əsərlərlə davam etmişdir.
Tədbirin ikinci hissəsində isə Xüsusi Təyinatlı Qüvvələrin polkovnik leytenantı Şəhid Ramiz Cəfərovun Polşada təhsil alan qızı Nigar Cəfərova çıxış etmiş və orkestrin ifasında Vətən Müharibəsi qazisi Vüqar Məmmədzadənin müəllifi olduğu əsərlə yanaşı dünya klassiklərinin əsərləri ifa edilmişdir.