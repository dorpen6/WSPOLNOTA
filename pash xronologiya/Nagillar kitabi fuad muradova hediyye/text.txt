Böyük sevinc hissi ilə sizinlə bir xəbəri bölüşmək istəyirəm. 
3 ildir ki, Polşada Azərbaycan diaspora təşkilatı olan Polşa Azərbaycanlıları Şurasına rəhbərlik edirəm. Ötən 3 ildə bir çox işlər gördük, böyük uğurlara imza atdıq. Bu işlərin heç biri asan başa gəlmədi. Hər zaman çətinliklərlə üzləşdik. Qarşımıza çox maneələr çıxdı. Amma komanda olaraq hər zaman çətinliklərin öhdəsindən gəlməyi bacardıq. Çətinliklər bizi daha da gücləndirdi, komandamızı böyütdü. 
4 noyabr 2022-ci ildə Varşava şəhərində keçirilən görüş zamanı "Azərbaycan-Polşa Nağılları" adlı kitabımızın təqdimatı oldu. Fürsətdən istifadə edib ilk kitabı Azərbaycan Respublikasının Diasporla İş üzrə Dövlət Komitəsinin sədri cənab Fuad Muradova hədiyyə etdik.
Bu kitabın ərsəyə gəlməsində ən böyük zəhməti olan şəxslərdən biri İlahə Kərimovadır. İlahə xanım Vrotslav Universitetinin müəllimi, fəlsəfə elmləri doktoru, Polşada Azərbaycan-Polyak və Polyak-Azərbaycan dilləri üzrə yeganə andlı tərcüməçi və ən əsası Polşa Azərbaycanlıları Şurasının idarə heyətinin üzvüdür. Bakı Beynəlxalq Multikuturalizm Mərkəzi ilə Polşanın Vrotslav Universiteti arasındakı əməkdaşlıq İlahə xanım tərəfindən yaradılmışdır. Belə ki, 2016-cı ildən etibarən Vrotslav Universitetinin Filologiya Fakültəsinin Aralıq Dənizi və Şərqşünaslıq Kafedrasında Azərbaycan Multikuturalizmi fənninin tədrisi İlahə xanım tərəfindən həyata keçirilir. 
Kitab Polşa-Azərbaycan dostluq əlaqələrinin 550 illiyi, diplomatik münasibətlərin 30 illiyinə həsr olunan "Polşa ilə Azərbaycan arasında mədəni körpü" layihəsi çərçivəsində çap edilmişdir. Layihənin Azərbaycanda tərəfdaşı "Diaspor Fəaliyyətinə Jurnalistlərin Dəstəyi İctimai Birliyi"dir. 
Bu həftədən etibarən Polşanın 17 dövlət kitabxanasından "Azərbaycan-Polşa nağılları" kitabını əldə etmək mümkündür. Azərbaycan diasporası adından Polşada uşaq evlərinə, məktəblərə və uşaq bağçalarına da ödənişsiz şəkildə kitablarımız təqdim ediləcək. Həmçinin, Polşada yaşayan soydaşlarımızdan kim istəsə, Varşava Azərbaycan Evindən kitabı ödənişsiz şəkildə əldə edə bilər. Əgər soydaşlarımızdan kimsə bu kitabları şəxsi münasibəti olan, övladının təhsil aldığı məktəbə, uşaq bağçasına və ya uşaq evlərinə təqdim etmək  istəyərsə, kitablardan verməyə hazırıq. 
Qeyd edim ki, layihə şəxsi büdcəmiz hesabına həyata keçirilir. Gördüyümüz işləri vətən, millət naminə edirik. 
Bu işdə bizimlə birlikdə olan hər kəsə, bütün komandamıza və ən əsası da kitabı tərcümə edən İlahə Kərimovaya və "Diaspor Fəaliyyətinə Jurnalistlərin Dəstəyi İctimai Birliyi"nin sədri Fuad Hüseynzadəyə təşəkkür edirəm.